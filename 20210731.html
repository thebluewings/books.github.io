<h1>《孟子》公孫丑上．第六章</h1>
<h2>孟子曰：「人皆有不忍人之心。</h2>
<h2>　　　　先王有不忍人之心，斯有不忍人之政矣。</h2>
<h2>　　　　以不忍人之心，行不忍人之政，<ruby>治<rt>ㄔˊ</rt></ruby>天下可運之掌上。</h2>
<h2>　　　　所以謂人皆有不忍人之心者，今人乍見孺子將入於井，皆有<ruby>怵<rt>ㄔㄨˋ</rt></ruby>惕惻隱之心；</h2>
<h2>　　　　非所以<ruby>內<rt>ㄋㄚˋ</rt></ruby>交於孺子之父母也，</h2>
<h2>　　　　非所以<ruby>要<rt>一ㄠ</rt></ruby>譽於鄉黨朋友也，</h2>
<h2>　　　　非<ruby>惡<rt>ㄨˋ</rt></ruby>其聲而然也。</h2>
<h2>　　　　由是觀之，無惻隱之心，非人也。</h2>
<h2>　　　　無羞惡之心，非人也。</h2>
<h2>　　　　無辭讓之心，非人也。</h2>
<h2>　　　　無是非之心，非人也。</h2>
<h2>　　　　惻隱之心，仁之端也；</h2>
<h2>　　　　羞惡之心，義之端也；</h2>
<h2>　　　　辭讓之心，禮之端也；</h2>
<h2>　　　　是非之心，智之端也。</h2>
<h2>　　　　人之有是四端也，猶其有四體也。</h2>
<h2>　　　　有是四端而自謂不能者，自賊者也；</h2>
<h2>　　　　謂其君不能者，賊其君者也。</h2>
<h2>　　　　凡有四端於我者，知皆擴而充之矣，</h2>
<h2>　　　　若火之始然、泉之始達。</h2>
<h2>　　　　茍能充之，足以保四海；</h2>
<h2>　　　　茍不充之，不足以事父母。」</h2>