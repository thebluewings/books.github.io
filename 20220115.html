<h1>《尚書》周書．金縢</h1>
<h1>武王有疾，周公作《金縢》。</h1>
<h1>既克商二年，王有疾，弗豫。</h1>
<h1>二公曰：「我其為王穆<ruby>卜<rt>ㄅㄨˇ</rt></ruby>。」</h1>
<h1>周公曰：「未可以<ruby>戚<rt>ㄉㄠˇ</rt></ruby>我先王？」</h1>
<h1>公乃自以為功，為三壇同<ruby>墠<rt>ㄕㄢˋ</rt></ruby>。</h1>
<h1>為壇於南方，北面，周公立焉。</h1>
<h1>植璧秉<ruby>珪<rt>ㄍㄨㄟ</rt></ruby>，乃告太王、王季、文王。</h1>
<h1>史乃冊，祝曰：</h1>
<h1>　「惟爾元孫某，<ruby>遘<rt>ㄍㄡˋ</rt></ruby>厲虐疾。</h1>
<h1>　　若爾三王是有<ruby>丕<rt>ㄆ一</rt></ruby>子之責於天，以旦代某之身。</h1>
<h1>　　予仁若考能，多材多藝，能事鬼神。</h1>
<h1>　　乃元孫不若旦多材多藝，不能事鬼神。</h1>
<h1>　　乃命於帝庭，敷佑四方，用能定爾子孫於下地。</h1>
<h1>　　四方之民罔不<ruby>祗<rt>ㄓ</rt></ruby>畏。</h1>
<h1>　　嗚呼！無墜天之降寶命，我先王亦永有依歸。</h1>
<h1>　　今我<ruby>即<rt>ㄐㄧˊ</rt></ruby>命於元龜，爾之許我，我其以璧與<ruby>珪<rt>ㄍㄨㄟ</rt></ruby>歸<ruby>俟<rt>ㄙˋ</rt></ruby>爾命；</h1>
<h1>　　爾不許我，我乃<ruby>屏<rt>ㄅㄧㄥˇ</rt></ruby>璧與<ruby>珪<rt>ㄍㄨㄟ</rt></ruby>。」</h1>
<h1>乃<ruby>卜<rt>ㄅㄨˇ</rt></ruby>三龜，一習吉。啟籥見書，乃並是吉。</h1>
<h1>公曰：</h1>
<h1>　「體！王其罔害。</h1>
<h1>　　予小子新命於三王，惟永終是圖；</h1>
<h1>　　茲攸<ruby>俟<rt>ㄙˋ</rt></ruby>，能念予一人。」</h1>
<h1>公歸，乃納冊於金縢之匱中。王翼日乃<ruby>瘳<rt>ㄔㄡ</rt></ruby>。</h1>
<h1>武王既喪，管叔及其群弟乃流言於國，</h1>
<h1>曰：</h1>
<h1>　「公將不利於孺子。」</h1>
<h1>周公乃告二公曰：</h1>
<h1>　「我之弗辟，我無以告我先王。」</h1>
<h1>周公居東二年，則罪人斯得。</h1>
<h1>於後，公乃為詩以<ruby>貽<rt>一ˊ</rt></ruby>王，名之曰《鴟鴞》。王亦未敢<ruby>誚<rt>ㄑㄧㄠˋ</rt></ruby>公。</h1>
<h1>秋，大<ruby>熟<rt>ㄕㄨˊ</rt></ruby>，未獲，</h1>
<h1>天大雷電以風，禾盡偃，大木斯拔，邦人大恐。</h1>
<h1>王與大夫盡弁以啟金縢之書，乃得周公所自以為功代武王之說。</h1>
<h1>二公及王乃問諸史與百執事。</h1>
<h1>對曰：</h1>
<h1>　「信。<ruby>噫<rt>一</rt></ruby>！公命我勿敢言。」</h1>
<h1>王執書以泣，曰：</h1>
<h1>　「其勿穆<ruby>卜<rt>ㄅㄨˇ</rt></ruby>！昔公勤勞王家，惟予沖人弗及知。</h1>
<h1>　　今天動威以彰周公之德，惟朕小子其新逆，我國家禮亦宜之。」</h1>
<h1>王出郊，天乃雨，反風，禾則盡起。</h1>
<h1>二公命邦人凡大木所偃，盡起而築之。歲則大<ruby>熟<rt>ㄕㄨˊ</rt></ruby>。</h1>