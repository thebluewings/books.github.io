<h1>《詩經》大雅．文王</h1>
<h2>文王在上，<ruby>於<rt>ㄨ</rt></ruby>昭于天。周雖舊邦，其命維新。</h2>
<h2>有周<ruby>不<rt>ㄆㄧ</rt></ruby>顯，帝命<ruby>不<rt>ㄆㄧ</rt></ruby>時。文王<ruby>陟<rt>ㄓˋ</rt></ruby>降，在帝左右。</h2>
<h2><ruby>亹<rt>ㄨㄟˇ</rt></ruby>亹文王，令聞不已。陳錫哉周，侯文王孫子。</h2>
<h2>文王孫子，本支百世。凡周之士，<ruby>不<rt>ㄆㄧ</rt></ruby>顯亦世。</h2>
<h2>世之<ruby>不<rt>ㄆㄧ</rt></ruby>顯，厥猶翼翼。思皇多士，生此王國。</h2>
<h2>王國克生，維周之楨。濟濟多士，文王以寧。</h2>
<h2>穆穆文王，<ruby>於<rt>ㄨ</rt></ruby>緝熙敬止。假哉天命，有商孫子。</h2>
<h2>商之孫子，其麗不億。上帝既命，侯于周服。</h2>
<h2>侯服于周，天命靡常。殷士膚敏，<ruby>祼<rt>ㄍㄨㄢˋ</rt></ruby>將于京。</h2>
<h2>厥作<ruby>祼<rt>ㄍㄨㄢˋ</rt></ruby>將，常服<ruby>黼<rt>ㄈㄨˊ</rt>冔<rt>ㄒㄩˇ</rt></ruby>。王之<ruby>藎<rt>ㄐㄧㄣˋ</rt></ruby>臣，無念爾祖。</h2>
<h2>無念爾祖，<ruby>聿<rt>ㄩˋ</rt></ruby>脩厥德。永言配命，自求多福。</h2>
<h2>殷之未喪師，克配上帝。宜鑒于殷，駿命不易。</h2>
<h2>命之不易，無<ruby>遏<rt>ㄜˋ</rt></ruby>爾躬。宣昭義問，有虞殷自天。</h2>
<h2>上天之載，無聲無<ruby>臭<rt>ㄒㄧㄡˋ</rt></ruby>。儀刑文王，萬邦作孚。</h2>
<p>&nbsp;</p>
<h4>單詞註解</h4>
<h4>楨：棟梁<br />假：大<br />天命靡常：天命是不會恆久不變的<br />藎臣：忠臣<br />聿脩厥德：必須要修持自己的德行<br />永言配命，自求多福：永遠都要行能合於真理、合於天命之事，才能以自己的德格來祈求上天賜與福份<br />駿命不易：要保有天命是如何的不易<br />無遏爾躬：千萬不要讓天命斷絕在你的身上<br />宣昭義問：努力彰顯自身的德行</h4>