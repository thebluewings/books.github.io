<h1>《商書》太甲(上)</h1>
<h2>惟嗣王不惠於阿衡，伊尹作書曰：</h2>
<h2>　「先王顧<ruby>諟<rt>ㄕˋ</rt></ruby>天之明命，以承上下神<ruby>祗<rt>ㄑ一ˊ</rt></ruby>。</h2>
<h2>　　社稷宗廟，罔不<ruby>祗<rt>ㄓ</rt></ruby>肅。</h2>
<h2>　　天<ruby>監<rt>ㄐㄧㄢˋ</rt></ruby>厥德，用集大命，撫<ruby>綏<rt>ㄙㄨㄟ</rt></ruby>萬方。</h2>
<h2>　　惟尹躬克左右厥辟，<ruby>宅<rt>ㄓㄜˋ</rt></ruby>師，肆嗣王丕承基緒。</h2>
<h2>　　惟尹躬先見於西邑夏，自周有終。<ruby>相<rt>ㄒㄧㄤˋ</rt></ruby>亦惟終；</h2>
<h2>　　其後嗣王罔克有終，相亦罔終，嗣王戒哉！</h2>
<h2>　　<ruby>祗<rt>ㄓ</rt></ruby>爾厥辟，辟不辟，忝厥祖。」</h2>
<h2>王惟庸罔念聞。伊尹乃言曰：</h2>
<h2>　「先王昧爽丕顯，坐以待旦。</h2>
<h2>　　旁求俊彥，啟迪後人，無越厥命以自覆。</h2>
<h2>　　慎乃儉德，惟懷永圖。</h2>
<h2>　　若虞機張，往省括於度則釋。</h2>
<h2>　　欽厥止，率乃祖攸行，惟朕以懌，萬世有辭。」</h2>
<h2>王未克變。伊尹曰：</h2>
<h2>　「茲乃不義，習與性成。</h2>
<h2>　　予弗狎於弗順，營於桐宮，密邇先王其訓，無俾世迷。</h2>
<h2>　　王徂桐宮居憂，克終允德。」</h2>