<h1>《商書》太甲(中)</h1>
<h2>惟三<ruby>祀<rt>ㄙˋ</rt></ruby>十<ruby>有<rt>ㄧㄡˋ</rt></ruby>二月朔，伊尹以冕服奉嗣王歸於<ruby>亳<rt>ㄅㄛˋ</rt></ruby>，作書曰：</h2>
<h2>　「民非後，罔克<ruby>胥<rt>(ㄒㄩ)</rt></ruby><ruby>匡<rt>(ㄎㄨㄤ)</rt></ruby>以生；</h2>
<h2>　　後非民，罔以<ruby>辟<rt>ㄅㄧˋ</rt></ruby>四方。</h2>
<h2>　　皇天眷佑有商，俾嗣王克終厥德，實萬世無疆之休。」</h2>
<h2>王拜手稽首曰：</h2>
<h2>　「予小子不明於德，自厎不類。</h2>
<h2>　　欲敗度，縱敗禮，以速戾於厥躬。</h2>
<h2>　　天作孽，猶可違；自作孽，不可逭。</h2>
<h2>　　既往背師保之訓，弗克於厥初，尚賴匡救之德，圖惟厥終。」</h2>
<h2>伊尹拜手稽首曰：</h2>
<h2>　「修厥身，允德協於下，惟明後。</h2>
<h2>　　先王子惠困窮，民服厥命，罔有不悅。</h2>
<h2>　　並其有邦厥鄰，乃曰：『徯我後，後來無罰。』</h2>
<h2>　　王懋乃德，視乃厥祖，無時豫怠。</h2>
<h2>　　奉先思孝，接下思恭。</h2>
<h2>　　視遠惟明；聽德惟聰。</h2>
<h2>　　朕承王之休無斁。」</h2>
<p>&nbsp;</p>
<p>《註釋》</p>
<p>民：人民</p>
<p>非：不能沒有</p>
<p>後：君王</p>
<p>亳：商湯首都</p>
<p>胥：互相</p>
<p>匡：扶持、救助、扶助</p>
<p>休：喜慶、喜事、美好</p>